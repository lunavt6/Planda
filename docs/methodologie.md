## Methodologie
![alt text](image.png)
Het ontwikkelingsproces van Planda Beer volgde een iteratieve, gebruiksgerichte aanpak, gebaseerd op een aangepast Triple Diamond-model. In SEM1 lag de nadruk op de discover- en definitiefase, met als doel inzicht te verwerven in routines, opvoedstress en motivatie bij jonge kinderen, en deze inzichten te vertalen naar eerste functionele concepten van Planda Beer.

Discover-fase

In de discover-fase werd de probleemruimte rond ochtend- en avondroutines bij jonge kinderen breed verkend. Het onderzoek richtte zich op het begrijpen van opvoedstress, autonomieontwikkeling en het potentieel van phygital producten om kinderen speels te begeleiden.

De fase startte met user interviews (N=3) met ouders en zorgverleners, waarin knelpunten, motivaties en bestaande strategieën in kaart werden gebracht. Deze gesprekken werden aangevuld met een benchmarkingstudie (N=14) van bestaande hulpmiddelen en producten, gaande van educatieve apps tot fysieke routinehulpen, om zowel marktgaten als inspiratiebronnen te identificeren.

Parallel werd gewerkt aan het scherpstellen van de doelgroep, het uitwerken van eerste conceptideeën en het maken van vroege schetsen. De inzichten werden vertaald naar een persona, die als leidraad diende voor empathie en gebruiksgericht ontwerp. De discover-fase resulteerde in een duidelijk inzichtendocument met noden, frustraties en kansen voor een speelse, niet-digitale of schermvrije ondersteuning van kinderroutines.

Definitiefase

In de definitiefase van het Planda-project werd de probleemdefinitie verder aangescherpt en vertaald naar concrete productconcepten en interacties. De gebruikerservaring werd gevisualiseerd via een storyboard, dat de rol van Planda Beer in de dagelijkse routines van kinderen duidelijk maakte.

Op basis van deze inzichten werden eerste fysieke en visuele prototypes ontwikkeld, variërend van schetsmodellen tot conceptuele mock-ups. Deze prototypes werden getest in meerdere rondes met gebruikersfeedback (N=3), waarbij zowel ouders als kinderen reageerden op de vorm, functionaliteit en speelsheid van het concept.

Vervolgens werden in Wave 1 drie conceptuele prototypes onderzocht om het effect van verschillende interacties te evalueren. Hierbij bleek onder meer dat jonge kinderen intuïtief reageren op lichtsignalen. Daarnaast werd getest hoe een geïntegreerd scherm versus een schermloos ontwerp de gebruikservaring beïnvloedde. De resultaten leidden tot een nieuw ontwerpprincipe: losse, verwisselbare T-shirts met geprinte taakjes, gecombineerd met interne LED-signalen in de beer. Zo blijft het product knuffelbaar, veilig en aanpasbaar aan leeftijd, routine of zelfstandigheidsniveau van het kind.

Tegelijkertijd startte de ontwikkeling van de app-interface, waarmee ouders routines kunnen samenstellen, feedback ontvangen en de beer personaliseren.

Inzichten uit Wave 1

Knuffelgebruik: Kinderen gebruiken hun knuffel op verschillende manieren, afhankelijk van leeftijd en gehechtheid. Jonge kinderen dragen de knuffel overal mee, terwijl oudere kinderen deze vaker op een vaste plek laten. Interactieve elementen mogen de natuurlijke knuffelervaring niet verstoren.

Fysieke componenten: De oren van de beer bleken de meest intuïtieve locatie voor knoppen. Het display op de beer werd minder goed ontvangen; een afneembaar scherm is praktischer. Materialen moeten zacht, veilig en wasbaar zijn.

Aandacht trekken en beloning: Een combinatie van lichtsignalen en korte geluidjes bleek effectief om kinderen zelfstandig naar de beer te leiden en acties uit te voeren. Visuele en auditieve feedback werkt beter dan enkel digitale of fysieke beloningen.

Kleurgebruik: Geel werd gekozen voor de startknop (positieve associatie met blijheid), lichtgroen voor voltooiingsknoppen (rustige, positieve associatie).

Verdere verdieping in Wave 2

Observatie knuffelgedrag: Knuffelinteracties mogen niet op plekken komen die intensief vastgehouden of geknepen worden (nek, armen, romp, pootjes). De oren blijven geschikt voor bewuste interactie.

Links-rechts interpretatie: Kinderen associëren spontaan rechts met doorgaan/bevestigen en links met terug/stop, wat vertaald werd naar een intuïtieve interface.

Materialen en tactiliteit: Knoppen moeten zacht en licht vervormbaar zijn, met voldoende weerstand om accidentele activatie te voorkomen.

Deze inzichten vormden de basis voor de volgende iteraties, waarbij prototypes verder worden getest en geoptimaliseerd op gebruiksvriendelijkheid, veiligheid en speelsheid.
